n:Fotografas Zigmas 
t:Vilnius
s:Labas, esu vilnietis Zigmas. Labai patinka fotografuoti Vilnių. Mielai pasidalinsiu savo aistra šiam miestui.

q:Kuo unikalus Vilniaus senamiestis? 
s:Esu trečios kartos vilnietis, miestą pažįstu iš senelių, tėvų pasakojimų, senų nuotraukų. Mėgstu klaidžioti vingiuotomis senamiesčio gatvėmis, kurių tapybiška raizgalynė ypač gerai matoma iš Gedimino pilies bokšto. Tai viduramžiško miesto struktūra: siauros gatvelės, iš pažiūros klaidūs netaisyklingi kvartalai. Į Vilniaus fotosesijas išsiruošiu kaip į šventę, o fiksuodamas miesto vaizdus vadovaujuosi praėjusio amžiaus pirmosios pusės fotografo Jano Bulhako šūkiu: „Fotografuokite širdimi!“. Šis fotografas man padėjo gimtąjį miestą pažinti iš naujo: senamiesčio gatvelės ir kiemai, įvairių stilių architektūra, miesto panoramos nuo aplinkinių kalvų, šalia besidriekiantys miškai, atodangos, įspūdingi Vilnelės krantai – visa tai atskleidė ypatingą jo harmoniją. Tačiau Vilnius – ne tik architektūra, bet ir jo gyventojai. Vilnius nuo seno buvo daugiatautis – čia gyveno lietuviai, lenkai, žydai, vokiečiai, rusėnai, karaimai, totoriai ir kt. Senos vilniečių nuotraukos atskleidžia šią įvairovę ir taip pat byloja apie senąjį miestą. 

q:Kuo ypatinga senamiesčio architektūra? 
s:Stengiuosi atsikelti kuo anksčiau ryte, kai miestas paskendęs rūkuose, stebiu, kaip jis bunda, kaip skirtingų laikotarpių pastatai tampa vieniu, vienas kito neužgožia, draugiškai šnekučiuojasi. Fotografuodamas Vilnių iš paukščio skrydžio visada žaviuosi spalvine gama – raudonais stogais, žaliais medžių vainikais. Ypač įdomi dabartinė Rotušės aikštė, išryškinanti miesto radialinę struktūrą. Miesto planas ir erdvės struktūra atspindi miesto evoliuciją nuo Lietuvos valstybės užuomazgų iki XX a. pradžios. Kaip minėjau, Vilnius – daugiatautis miestas, todėl panoramą praturtina įvairių religinių konfesijų maldos namų bokštai ir kupolai. 

q:Kas formavo Vilniaus senamiestį?
s:Man fotoaparato objektyvas – tarsi didinamasis stiklas, pro kurį išryškėja net menkiausia detalė. Mūsų, vilniečių, užduotis nesugadinti to, kas yra. Todėl miesto architektai privalo atsargiai, bet kūrybiškai žiūrėti į miesto pulsavimą, jo tolesnį gyvavimą. Objektyvas iškart atskiria svetimkūnius, kurie darko vienovę. Jų, deja, ne vienas, ypač kitoje Neries pusėje. 

q:Ko palinkėtumėte Vilniui?
s:Dar vienas mano neformalus mokytojas, įskiepijęs meilę Vilniui, – Vladas Drėma ir jo knyga „Dingęs Vilnius“. Ji dienos šviesos laukė ketvirtį amžiaus. Kodėl taip ilgai? Autoriui sovietmečiu buvo sakoma: „Gerai, spausdinsim, bet išimk visas bažnyčias arba nukirpk visus kryžius“. Jei jis taip būtų pasielgęs, albumas neturėtų jokios vertės, tai būtų padlaižiavimas tuometinei santvarkai. Todėl Vilniui, jo žmonėms linkiu išsaugoti esmines vertybes, nes Vilnius – tai mes. Tik trumpą akimirką jį saugome – turėsime perduoti kitoms kartoms.

b:Sužinojai, kokį Vilnių Zigmas mato pro savo fotoaparato objektyvą. Pradėk kitą pokalbį ir sužinok daugiau apie Lietuvos paveldo vertybes!
