n:Dzūkė bobulė Valė
t:Kryždirbystė
s:Vaikeli, esu Valė, jokių mokslų nėjau, kaime gyvenu: namai, gyvuliukai, daržai, uogos, grybai. Žinai, o kryžius man – viso gyvenimo centras. Jei iš bobulės nori ką sužinot, klausk.


q:Kodėl kryžiai?
s:Dzievuliau, vaikeli, tai kas čia per klausimas – rytą pradedu kryžiaus ženklu, vakare juo dieną palydžiu, pažiūriu pro langą – o ten dar senelio statytas stovi pats aukščiausias kryžius kaime. Manęs dar nebuvo, kai jį statė, sako, visi kaimo vyrai šlapiom nugarom plušėjo. Tik va, jau senukas svyra pamažu – supuvo per šitiek metų. Greit ugnelei bus paskirtas, o jo vieton naują gal kas pastatys. Medinis greit pūva, betgi jis pats tikrasis pamačlyviausias (padedantis).

q:Kaip puošiami kryžiai?
s:Vaikystėj užversdavau galvą į kryžių ir skaičiuodavau skaičiuodavau tas saulutes ir žalčiukus išvinguriuotus, kol galva apsisukdavo, Jėzusėlis tai pačiam centre, po mediniu stogeliu apsaugotas. Aš pati prieš atlaidus puošiu kryžių – kvartukėlį baltą pakabinu, iškrakmolytą – švaru, gražu, akis džiaugiasi. Kitąkart kaimynė, žiūrėk, paruošia naują, kai tasai susimurina. Kai jauna buvau, tai kabinau prijuostėlę, kad ištekėčiau, vėliau, kad vaikų susilaukčiau...

q:Kodėl ir kur žmonės stato kryžius?
s:Kryžių daugiausia kapinėse – taip mirusiuosius pagerbia, Dievulio globos meldžia jų sielai. Anksčiau kapinėse statydavo aukštus kryžius, kad sielai arčiau dangus būtų pasiekt. Bet kai laukuos kryžių pamatai – širdį suima. Kiek daug tokių pastatyta žuvusiems partizanams. Mūsų kaimo kryžių prie kelio statė, kad nuo nelaimių saugotų, kad žmogelis eidamas pro šalį kepurę nukeltų. Gal todėl ir karo frontas mus aplenkė, namų nesudegino, gal ir prie sovietų išgyvenom. Po kelis susirinkę vis maldelę sukalbėdavom, nors kolūkio brigadininkas vaikydavo, sakydavo: „Čia jums ne partinis susirinkimas, eikit namo poteriaut, davatkos.“ Prie kryžiaus ašarą nubraukdavom sunkumui užėjus, lengviau pasidarydavo.

q:O jeigu kryžių nebūtų, jei jie nepuoštų Lietuvos peizažo?
s:Ir paklausk tu man taip durnai: „Jeigu kryžių nebūtų...“


b:Bobulė Valė taip nuoširdžiai pripasakojo apie senovę ir kryžius. Pradėk kitą pokalbį ir sužinok daugiau apie Lietuvos paveldo vertybes!
