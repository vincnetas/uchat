n:Archeologas Gintas
t:Kernavė
s:Sveiki! Mano vardas Gintas, Kernavėje dirbu daugiau nei 30 metų. Esu archeologas – labai mėgstu savo darbą. Klausk, daug galiu papasakoti iš patirties, ne iš knygų.

q:Kuo ypatinga Kernavė? 
s:Kernavėje dirbu nuo 1989-ųjų, kai buvo įsteigtas Valstybinis Kernavės kultūrinis rezervatas. Šioje ypatingoje vietoje atsiskleidžia regiono archeologinės kultūros nuo paleolito laikų iki viduramžių. Kernavė minima kaip Lietuvos didžiojo kunigaikščio Traidenio (1269–1282) valda. Tai buvo besikuriančios Lietuvos valstybės politinis ir ekonominis centras, pirmoji šalies sostinė. Visame Baltijos jūros regione nėra kito tokio penkių piliakalnių komplekso. Tai ir ledynmečio, ir žmogaus rankų darbo palikimas – išskirtinis šiaurinės Europos gynybinės sistemos pavyzdys. Pamenu, pirmąkart atvykęs į archeologinę praktiką likau pakerėtas šio kraštovaizdžio: piliakalniai, kalvos, Pajautos slėnis, Kernavėlės upelio raguvos ir Neris su skardžiais. Slėnyje saugoma nemažai archeologinių vertybių: Kernavės kapinynas, senovinė gyvenvietė ir kt. Kaskart prisilietus prie radinio – džiaugsmas nenusakomas, nors per tiek metų, rodos, jau turėčiau būti apsipratęs.

q:Ar galėtume Kernavę vadinti lietuviškąja Troja? 
s:Galima ir taip pavadinti. Tik Kernavei labiau pasisekė negu Trojai – ji nebuvo tiek nuniokota. Nesyk siaubta priešų, ji vis atsitiesdavo. Tačiau per 1390 m. kovas sudegęs miestas senojoje vietoje nebeatstatytas. Gyventojai iš Pajautos slėnio persikėlė į viršutinę terasą, kur dabartinė Kernavė. Vėliau, perkėlus sostinę į Trakus, Kernavė neteko išskirtinės politinės ir karinės reikšmės. Žmonių gyvenimo pėdsakus senojoje Kernavėje uždengė ir užkonservavo storas žemės sąnašų sluoksnis. Užtat dabarties archeologams lietuviškoji Troja atskleidžia savo paslaptis. Kartais mūsų klausia, kodėl anksčiau nebuvo tyrinėjama? Ko gero, Kernavė pati nusprendė, kada tam laikas. Panašiai, kaip Vilniuje nuslinkęs Gedimino kalno šlaitas atvėrė daug istorinių sluoksnių, taip ir čia, nuslinkus Mindaugo Sosto kalno šlaitui, imtasi detalesnių kasinėjimų. Beje, Kernavės atradimas kurstė patriotinius jausmus. Čia ta vieta, kur viena iš pirmųjų suplazdėjo trispalvė.

q:Kernavės ištyrinėta apie vieną procentą – tai daug ar mažai? 
s:Bendras Kernavės kultūrinio rezervato plotas – 200 hektarų. Nors ištyrinėtas beveik dviejų futbolo stadionų dydžio plotas, tačiau tai tik vienas procentas viso rezervato. Kaip bebūtų paradoksalu, Kernavė – labiausiai ištirta archeologinė vietovė Rytų Baltijos regione. Archeologiniai tyrinėjimai čia vyksta jau daugiau nei 4 dešimtmečius (nuo 1979). Sovietmečiu melioruojant Pajautos slėnį rasti nepaliesti kultūriniai sluoksniai inspiravo darbų pradžią. Pateiksiu keletą skaičių: muziejaus rinkiniuose šiandien sukaupta per 28 000 archeologinių radinių, Kernavėje archeologinių tyrimų praktiką atliko per 1 200 Vilniaus universiteto studentų, tyrimuose taip pat dalyvavo Stokholmo, Varšuvos, Krokuvos, Torūnės universitetų studentija. Didžiausias archeologų čia atliktų darbų įvertinimas yra Kernavės archeologinės vietovės įtraukimas į UNESCO Pasaulio paveldo sąrašą.

q:Kokie žmonės čia gyveno viduramžiais? 
s:XIII a. feodalinis Kernavės miestas buvo išsidėstęs Pajautos slėnyje tarp Neries upės ir įtvirtintų piliakalnių. Centrinis piliakalnis, dar vadinamas Aukuro kalnu, buvo kunigaikščio dvarvietės būstinė, o likusieji keturi tarnavo kaip priešpiliai, saugoję pilį ir miestą. Mums, archeologams, gerai, kad gyvenimas čia po 1390 m. paskutinio gaisro sustojo. Dabar randame autentiškus nepaliestus sluoksnius. Čia verstasi prekyba, darbavosi įvairūs amatininkai: juvelyrai, kauladirbiai, kalviai ir kt. Žmonės išlaikė sodybų teritorijas, todėl nepanašu, kad būtų buvę  kunigaikščio užguiti, juolab kad daugelis užsiėmė prestižinėmis veiklomis. Atvykę į XIII a. pabaigos Kernavę sutiktume neaukštus žmones: moterų ūgis iki 158, vyrų – 167 centimetrų.  Gyvenimo sąlygos buvo sudėtingos, žmonės ilgai negyveno – 50 metų tada buvo nemažai. Bendrai kalbant, viduramžių miestas atrodė gana liūdnai. Kartais su kolegomis pasvarstome, ar XIV a. kernaviškis išgyventų mūsų laikais? Gal, o mes jų laikais – kažin...

b:Gintas tau pateikė daug įdomių faktų, sužinojai net XIII amžiaus kernaviškių ūgį. Pradėk kitą pokalbį ir sužinok daugiau apie Lietuvos paveldo vertybes!
