n:Latvis Janis
t:Baltijos kelias
s:Labdien! Esu tremtinių sūnus Janis. Stovėjau Baltijos kely, buvau aktyvus nepriklausomybės judėjimo dalyvis. To laiko įspūdžiai neišdildomi, pasidalinsiu jais.


q:Kas jums yra / buvo Baltijos kelias?
s:Gaila, kad to nesulaukė mano tremtiniai tėvai, sesutė, palaidota kažkur Sibire. Kadangi gyvenu Lietuvos–Latvijos pasienyje, pasibaigus akcijai dar ilgai nesiskirstėme, ėjome į Lietuvos pusę, žmonės kūreno laužus, kalbėjomės su braliukais. Tai vienybės ir išsilaisvinimo šventė, po kurios kelio atgal nebuvo – tik laisvė.

q:Tai džiaugsmas ar tik skaudžių įvykių liudijimas?
s:Buvo nerimo dėl ateities, tačiau dar daugiau – vilties ir euforijos. Mintis, kad žmonės nuo Gedimino pilies bokšto Vilniuje per Rygą iki Talino bokšto savo valia sudarė gyvą 600 km grandinę, užima kvapą iki šiol. Tai trenkė tarsi elektra, privertė išgyventi vienybę.

q:Kilo abejonių, ar verta organizuoti / dalyvauti?
s:Žinoma, tik dalyvauti – kitos minties nebuvo. Prasidėjus tautinio atgimimo laikotarpiui, buvau aktyvus Latvijos liaudies fronto dalyvis. Bendradarbiavome su Lietuvos sąjūdiečiais, Estijos liaudies frontu. Po patirtų okupacijos siaubų jau nesitikėjau sulaukti Latvijos Nepriklausomybės atkūrimo. Įvyko stebuklas, kurį sukūrėme visi kartu.

q:Ar ši akcija sulaukė pasaulio palaikymo?
s:Mus daug kas palaikė. Solidarumo mitingai vyko įvairiuose pasaulio miestuose: Berlyne, tuometiniame Leningrade, Maskvoje, Stokholme, Tbilisyje, Toronte. Ne visi jie baigėsi taikiai – Maskvoje palaikymo demonstraciją jėga išvaikė specialiosios SSRS pajėgos.

