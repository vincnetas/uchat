n:Katedros varpinės bokštas 
t:Vilnius
s:Labas

q:Kuo unikalus Vilniaus senamiestis? 
s:Mano istorija – Vilniaus istorija, ji prasideda nuo XIII amžiaus. Tada šioje vietoje stovėjo Žemutinės pilies gynybinis bokštas. Aš stoviu ant pirmojo šio bokšto aukšto, kuris dabar jau yra po žeme! Sujungti tai, kas sena, ir toliau kurti istoriją, ją tęsti. Argi ne žavu? Nuo XVI a. tapau Katedros varpine. Turėjau tokį varpą, kuriam išskambinti reikėdavo 12 vyrų! Taigi, žmonės mane sukūrė, o bėgantys amžiai keitė. 

q:Kuo ypatinga senamiesčio architektūra? 
s:Aš, kaip ir didžioji dalis senamiesčio pastatų, jų stilių, augau sluoksnis po sluoksnio. Esu vertinamas dėl autentiškų konstrukcijų ir dekoro elementų, bet labiausiai visus stebina XVIII a. laikrodžio mechanizmai – juos galima apžiūrėti įkopus į aukščiausią bokšto dalį. O mano vienintelės rodyklės, kuri rodo tik valandas (anksčiau žmonės ne taip skubėjo, nereikėjo tokio tikslaus laiko ir minučių rodyklių), gale – pusmėnulis, kuris yra reliktas dar senesnių laikrodžių, rodydavusių mėnulio fazes.

q:Kas formavo Vilniaus senamiestį?
s:Viską patyriau savo kailiu: statymus, griovimus, vėl statymus, 1610 m. miestą nusiaubusį baisųjį gaisrą. Nors nukentėjau – netekau didžiojo varpo, bet išlikau. Ir dabar dar mano sienose matyti ugnies pėdsakų – pajuodusių akmenų, ištrupėjusių plytų. Savyje dar saugau plytas su braukomis, kuriose galima įžiūrėti gamintojų pirštų paliktas žymes. Ir dar – nepatikėsite, turiu vieną plytą su šunelio pėdos atspaudu. Matyt, stropus statybininkų pagalbininkas buvo tas istorinių laikų šunelis. Viską saugau. Toks, kokį matote dabar, tapau XIX amžiuje. 

q:Ko palinkėtumėte Vilniui?
s:Kai mano senąjį laikrodžio mechanizmą pakeitė elektroniniu, galvojau, mirsiu. Išgyvenau, nors, anot mano uolaus prižiūrėtojo laikrodininko Romualdo Sprangausko, be senojo mechanizmo man trūksta gyvybės. Sakoma, kad „mirus žmogui, sustoja jo laikrodis“. Labai bijojau sustoti, kad Vilnius nemirtų. Dėl miesto išgyvenau. Gerai, kad mano senasis mechanizmas čia, šalia, tik, deja, kaip eksponatas. Prašau, nieko nebekeiskite, tik saugokite. Tad, Vilniau, gyvuok, būk saugomas ir mylimas. 
