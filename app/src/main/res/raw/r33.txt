n:Dailininkas Johan 
t:Kuršių Nerija
s:Guten Tag! Esu Johan, galiu sakyti – įsimylėjęs Nidą. Ar žinai, kas menininkus čia labiausiai traukia?

q:Ar Kuršių neriją galime vadinti lietuviška Sachara? 
s:Jau penktus metus atvykstu iš Vokietijos. Kuršių nerijai, Nidai epitetų, apibūdinimų nestinga: ne tik Sachara, bet ir, anot vokiečių rašytojo, praleidusio čia nemažai vasarų, Tomo Mano, „briedžių rajonas“. Nidos peizažas dailininkų vadinamas „itališku vaizdeliu“. Beje, tai susiję su to paties T. Mano išsakyta mintimi, kad „šias vietas reikia pamatyti kaip Italiją ar Ispaniją“. Galbūt šią vietovę būtų galima palyginti su Sachara tik todėl, kad jos ramybė ir peizažas išgrynina mintis, sužadina kūrybinį troškulį. Kaip ir kiti čia atvykę kūrėjai – dailininkai, skulptoriai, fotografai, literatai, aš semiuosi įkvėpimo ir kūrybinį troškulį įkūniju savo darbuose. Ačiū Lietuvai, kad taip subtiliai ir atsakingai ją saugo. Tačiau nereikia palyginimų su kitais kraštais. Tai ypatingoji Kuršių nerija, savitai liudijanti žmonių sambūvį su gamta.  

q:Kuršių nerija – tarsi vaikas. Ar tikrai? 
s:Tai Baltijos jūros, smėlio, vėjo vaikas. Nemažai domėjausi šiuo kraštu. Kuršių nerijai atsirasti reikėjo pastovaus vėjo, nesikeičiančių klimato sąlygų. Suneštos smiltys kaupėsi ties kliūtimis ir taip ištįso ilga siaura juosta. Žmonių prireikė, kad visa tai išsaugotų. Čia ta vieta, kur žmogus ir gamta šnekasi. Todėl kaip didžiausios šventės laukiu, kada galėsiu čia atvykti. Tapydamas Kuršių nerijos peizažus, jaučiu per tūkstantmečius sukauptą energiją. Čia viskas tikra. Nidos peizažas, matyt, įsižeistų, jeigu jį nusaldintum – pakviptų kiču. Šis kraštas tarsi vaikas prašosi būti mylimas natūralia, nuoširdžia meile. Man, kaip menininkui iš Vokietijos, labai svarbu, kad čia nemažai vasarų praleido vokiečių ekspresionizmo atstovai. Iš aš vis atvažiuoju į Nidos meno koloniją. Šitaip tęsiama XIX a. Hermano Blodės viešbutyje gimusi jos tradicija. 

q:Kuo ypatingas vietovės gyvenimas, čia gyvenę ir gyvenantys ar Kuršių neriją aplankantys žmonės?
s:Neįsivaizduoju Nidos, Preilos peizažo be krikštų. Šiuose antkapiniuose paminkluose dažni augalų, paukščių, netgi rupūžės motyvai atskleidžia čionykščių žmonių glaudų ryšį su gamta, pagonišką baltų tikėjimą. Vyrams skirti iš ąžuolo, beržo, uosio, moterims – iš eglės, drebulės, liepos. Krikštai buvo statomi kapo kojūgalyje, kad mirusiojo vėlė galėtų „įsikibti“ ir taip lengviau pasiektų dausas. Tai man atvėrė čia gyvenusiųjų ypatingą pasaulėvoką. Kalbant apie vardus, Kuršių nerija visad traukė ryškias asmenybes. Jau minėta prieš Pirmąjį pasaulinį karą suklestėjusi Nidos menininkų kolonija priėmė kelis šimtus tapytojų iš įvairių šalių. Įrašai svečių knygose liudija apie daugiasluoksnę čia viešėjusių menininkų bendruomenę, tarp kurių – Zigmundas Froidas ir Tomas Manas. Šiais laikais Nidoje vykstančių literatūrinių festivalių (vienas ryškiausių – Tomo Mano) ir plenerų nebesuskaičiuosi. 

q:Kokie specifiniai žodžiai, terminai ir posakiai siejami su šia vietove? 
s:„Girtas miškas“ arba „bėgančios pušys“ – taip vadinamos išskirtinį Kuršių nerijos peizažą praturtinančios į vieną pusę pakrypusios vakario vėjo klupdomos pušys. Pačios prašosi į drobę. 
