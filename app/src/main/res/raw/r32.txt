n:Kopų apželdintojas Rapolas
t:Kuršių Nerija
s:Sveiki, esu Rapolas, mano darbas – rūpintis kopomis. Jei tik nori, papasakosiu, kam to reikia.

q:Ar Kuršių neriją galime vadinti lietuviška Sachara? 
s:Smėlis... Sachara? Ir taip, ir ne. Kuršių nerijos pusiasalis susidarė prieš 5 tūkst. metų ant moreninių salų iš srovių nešamo smėlio. Ypač dramatiškas laikas buvo XVII–XVIII a., kai iškirtus medžius kopos ėmė slinkti Kuršių marių link ir palaidojo seniausias gyvenvietes. Tapo akivaizdu, kad nesiėmus priemonių, žmogus čia nebegalės gyventi. Tad XIX a. kopas pradėta apželdinti. Šįkart žmogaus įsikišimas, įsiklausymas į vietinę gamtą išgelbėjo Kuršių neriją. Ant vieno pirmųjų apželdintojų Georgo Dovydo Kuverto paminklo yra užrašas: „...pirmasis pradėjo želdinti miško medžiais liūdną Nidos dykynę“. Turime nuolat smėlį „gaudyti“, kitaip jis viską užpustys. Tai, kad Nida nebėra „liūdna dykynė“ – žmogaus rankų poros šimtų metų darbo vaisius. Sachara nepavadinčiau, nebent ištroškusiam žvelgiant nuo kopos vanduo atrodytų tarsi miražas: iš vienos pusės Kuršių marios, iš kitos – Baltijos jūra. Gal trumpam pasijustum tarsi dykumoje... 

q:Kuršių nerija – tarsi vaikas. Ar tikrai? 
s:Taip, nes ja nuolat reikia rūpintis tarsi vaiku. Dažnas negali patikėti, kad visu nerijos pajūriu arti 100 km nutįsęs milžiniškas kopagūbris yra ne tik gamtos, bet ir žmogaus rankų darbas. Panaudojant gamtines medžiagas – kuoliukus, pušies žabus – suformuota kopa ir apželdinta. Prireikė maždaug 200 metų ir daugybės žmonių rankų, kad šitą kūdikėlį iščiūčiuotų. Anksčiau vienu metu turėdavo dirbti apie 300 moterų apželdintojų. Dabar, pasitelkus techniką, darbas kiek palengvėjo, tačiau nepaliaujamai reikia stebėti kiekvieną nerijos atsidusimą, vėjo gūsį, kad jokios grėsmės nepražiopsotume. Žmonių rūpestis ir bendruomeniškumas itin svarbus – po 2006 m. Kuršių neriją nuniokojusio gaisro buvo organizuojamos talkos, apsodinta 50 ha ploto. Be žmonių palaikymo nebūtume išsivertę. 

q:Kuo ypatingas vietovės gyvenimas, čia gyvenę ir gyvenantys ar Kuršių neriją aplankantys žmonės?
s:Vietiniai gyventojai myli šias vietas, nemylintys čia negalėtų gyventi. Didelė jų dalis susijusi su Kuršių nerijos gamtos apsauga. Mes jai dovanojame apsaugą, ji mums – ramybę. Atvykusį atskirsi iš tolo – lyg į darbą eina prie jūros, rūpinasi savo įdegiu, nori greitai pajusti atostogų malonumą. Viskas gerai, Kuršių nerija nori pasidžiaugti visi, tik poilsiautojams reiktų atsisakyti vartotojiško požiūrio. Pavyzdžiui, žabus mes guldome specialiai ant apsauginių kopagūbrių, kad sulaikytų smėlį, o pasitaiko, kad juos išdrasko, iš jų pavėsines susikonstruoja arba tiesiog patraukia, kad būtų patogiau praeiti. Būna ir bambančių, kad labai daug kas čia draudžiama, trukdoma „ilsėtis“. Gal tokie geriau tegu važiuoja ten, kur leidžiama daugiau. Kuršių nerija subtili, į ją reikia įsiklausyti, o ne ardyti kopas, leidžiantis nuo jų darant „dvasingus“ selfiukus. 

q:Kokie specifiniai žodžiai, terminai ir posakiai siejami su šia vietove? 
s:Terminus diktuoja pati aplinka. Kažkada nustebau sužinojęs, kad sniegui apibūdinti šiaurės gyventojai turi dešimtis žodžių, o mes išsiverčiame maždaug su trimis. Kuršių nerijos gyventojai turtingi apibūdindami kopas: pilkosios arba mirusios, baltosios arba keliaujančios, piramidinės, parabolinės. Šitie pavadinimai atspindi jų susidarymo aplinkybes, raidą, būseną ir byloja apie tai, kad kopos neatsiejama vietinių gyvenimo dalis.

b:Iš Rapolo sužinojai visokių įdomybių: kokių būna kopų, kodėl reikia gaudyti smėlį ir kt. Pradėk kitą pokalbį ir sužinok daugiau apie Lietuvos paveldo vertybes!
