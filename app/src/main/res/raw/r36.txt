n:Gudas Todar
t:Kernavė
s:Labas

q:Kuo ypatinga Kernavė? 
s:Jau kelinti metai į šį nuostabų renginį atvykstu iš Baltarusijos. Man artima Lietuvos Didžiosios Kunigaikštystės piliečio savivoka, todėl mane čia žavi viskas: gebėjimas saugoti praeitį, bandyti ją atkurti, dalintis šiuo unikaliu paveldu su kaimynais. Jūs, lietuviai, švenčiate Karaliaus Mindaugo karūnavimo dieną, kartu prisimenate ir senąją valstybę. Kas žino, gal ir mano protėviai šioje vietoje gyvavusiame viduramžių mieste tarnavo čia valdžiusiam kunigaikščiui, užsiėmė amatais. Man Kernavė – tai galimybė sugrįžti į praeitį eksperimentuojant, per praktinę patirtį pajusti civilizacijos ištakas, kaimyninių kultūrų sąveiką, praeities ir dabarties ryšius. Su bičiuliais pristatome viduramžiškų ginklų gamybos subtilybes, kiti draugai prisijungia prie kovų turnyrų. Čia gali sutikti bendraminčių iš Lietuvos, aplinkinių kraštų, taip pat Olandijos, Švedijos ir kitur.

q:Ar galėtume Kernavę vadinti lietuviškąja Troja? 
s:Įdomus palyginimas, tokio nebuvau girdėjęs. Taip, buvusį viduramžių medinį miestą dabar mena tik piliakalniai – viskas sudegė. Tik pagal rastas iškasenas įmanoma atkurti čionykščius ir kaimyninių šalių amatus. Todėl, matyt, ir galima pavadinti Troja, nes nemažai paslapčių čia atveria gerai išsilaikę radiniai. Atvažiavęs būtinai apsilankau muziejuje, ieškau naujų idėjų ginklų kalybai. Kažką naujo atsivežame ir iš savo šalies. Juk turėjo praeiti daugiau nei šeši šimtai metų, kad senoji Kernavė vėl atgytų. 

q:Kernavės ištyrinėta apie vieną procentą – tai daug ar mažai? 
s:Džiaugiuosi, kad mūsų laikų archeologų naujasis credo: „Jei gali nekasti, tai nekask“, naudok kitas tyrinėjimo priemones, mažiau mojuodamas kastuvu. Dabartinė archeologija ginkluota protu, įvairiomis techninėmis galimybėmis, nors be kastuvo daug ko nebūtų rasta... 

q:Kokie žmonės čia gyveno viduramžiais? 
s:Tai, kad čia gyveno stačiatikių bendruomenė, byloja XIV a. nedegintiniai kapai. Domėjausi jų archeologiniais radiniais: įkapėse rasti papuošalai – slaviškos kilmės. Tačiau čia nebuvo cerkvės, vienijusios tų laikų slavų bendruomenę. Tai leidžia manyti vyravus religijų susiliejimą, kas ir buvo esminis XIV a. Kernavės bendruomenės bruožas. Kita vertus, mane domina lietuviškoji Kernavės pusė. Dalyvaudamas Gyvosios archeologijos dienose susipažinau su drevine bitininkyste, vaškinių žvakių liejyba, Lietuvos pilyse populiaraus midaus gaminimo technologija, Lietuvos kario ginkluote, archajiška miestiečio apranga, papuošalais, istorinio kostiumo elementais ir simbolika. Sužinojau, kad lietuviai iki šiol išlaikę lietuviškų žirgų – žemaitukų veislę. Net pajodinėjau. 

