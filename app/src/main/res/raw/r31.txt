n:Žvejys Nerijus
t:Kuršių Nerija
s:Sveiks gyvs, aš Nerijus, esu žvejys, polinkį tam paveldėjau iš savo šeimos. Tačiau man ne tik žuvys įdomu – tik paklausk, tai pripasakosiu tau!

q:Ar Kuršių neriją galime vadinti lietuviška Sachara? 
s:Man Kuršių nerija – vanduo, ne smėlis. Gėlas – Kuršių mariose, sūrus – Baltijos jūroje. Marios, jūra žmonėms neleido mirti badu – dovanojo žuvį. Tik taip, kaip žvejojama žemyne, čia nepažvejosi – reikia sumanumo. O jo vietiniams niekada netrūko: seklios, labai plačios ir 1,5 m bangas pagimdančios marios žmonėms padiktavo sąlygas, kokiais laivais jose reikia plaukioti. Kyliniai čia netiko, todėl buvo statomi labai tvirti plokščiadugniai buriniai. Maža grimzlė leido priplaukti prie pat kranto. Šis išskirtinis laivas vadinamas kurėnu. Man Kuršių nerija – vanduo, prieplaukos su ypatingais laivais, kažkur tolyje boluojančios kopos. 

q:Kuršių nerija – tarsi vaikas. Ar tikrai? 
s:Į Kuršių neriją reikia žiūrėti kaip į tyliai miegantį vaiką, stengtis, kad jo niekas netrikdytų, kad pabustų žvalus ir išsimiegojęs. Viskas turi tekėti sava vaga. Juk daugelį valdininkų potvarkių kūrybingi vietiniai gyventojai paversdavo išskirtiniais šio krašto ženklais, simboliais. Taip atsirado Kuršmarių vėtrungės – jas nagingi XIX a. vietiniai žvejai, išėjus Prūsijos valdžios nurodymui ant kiekvieno laivo stiebo kabinti kaimo skiriamąjį ženklą, kad būtų aišku, ar savo žvejybos plotuose žvejoja, sumaniai išgražino, išdrožinėję įvairiausias figūrėles, ornamentus. Kuršių nerija – ne tik gamtos, bet ir čia gyvenančių žmonių meilės jai vaisius. 

q:Kuo ypatingas vietovės gyvenimas, čia gyvenę ir gyvenantys ar Kuršių neriją aplankantys žmonės?
s:Ypatinga vieta, ypatingi jos žmonės. Dabar tai kurortinės vietos, kur viskas turi alsuoti vasara ir džiaugsmu. Tačiau mano senelis sakydavo, kad mes, kuršininkai, esame „akmeniniai krikščionys“. Kodėl? Todėl, kad žvejo gyvenimas buvo labai sunkus ir pavojingas, tad jų širdis turėjo būti kieta kaip akmuo, kitaip būtų neatlaikiusi. Žvejai kęsdavo ne tik sunkias žvejybos sąlygas, juos užklupdavo ir badmetis, kai Kuršių mariose eidavo ledai – tas laikas šaktarpiu vadinamas. Į marias nebūdavo įmanoma nei plaukti, nei ledu eiti – žuvies pasigauti negalėjo, todėl iš bado gaudydavo varnas. Kristijono Donelaičio „Metuose“ šitaip besielgiantys būrai yra ponų išjuokiami. Vietiniai turėjo nuolat kovoti su smėliu, ne visada pavykdavo – kiek daug po juo palaidotų kaimelių, kiek tragedijų. Apie vieną jų byloja netoli Pervalkos pastatyta skulptūra profesoriui Liudvikui Rėzai ir jo gimtajam smėlio užpustytam Karvaičių kaimui. 


q:Kokie specifiniai žodžiai, terminai ir posakiai siejami su šia vietove? 
s:Ritmingas žvejų dainavimas: „Stinta – pūki, stinta – pūki“, priviliojantis į tinklus stintas. Tai pamario gyventojų paveldas, taikus žvejybos būdas. Žvejai turėjo ilgai stebėti stintų elgseną, kad taip sugalvotų jas gaudyti. Nekart dalyvavau poledinėje bumbinamojoje (baidomojoje) stintų žvejyboje. Nuo vaikystės, kai eidavau su seneliu ant Kuršmarių ledo, man tai neįtikėtina – eketėje įmerktas ir ritmingai daužomas pagalys gali privilioti stintas. Anksčiau tą bumbinimą palydėdavo minėtu dainavimu-užkalbėjimu. Tai įsiklausymo verta paslaptis, o dabar organizuojamos stintų valgymo šventės pradangina ją. Gausybė žmonių suvažiuoja.  Žinoma, žvejams tai galimybė užsidirbti, tačiau man per daug triukšmo ir žioplių, ištroškusių pramogų. Kuršių neriją myliu, čia randu ramybę, net laikas čia kitaip skaičiuojamas: nuo saulėtekio iki saulėlydžio, nuo audros iki audros, nuo stintų pasirodymo, nuo paukščių grįžimo iki išskridimo – ramiai, neskubant.

