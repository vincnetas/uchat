n:Ūkininkas Laurynas 
t:Žuvintas
s:Labas! Esu Laurynas, ūkininkauju šalia Žuvinto ežero. Jei įdomu, kaip būdamas ūkininku prisidedu prie gamtos saugojimo, klausk.

q:Kuo ypatingas Žuvinto rezervatas?
s:Gyvename nepaprastoje vietoje. Ūkininkauju jau 10 metų. Tik pradėjęs šią veiklą sužinojau, kad savo pievas, dirbamus žemės plotus turiu dalintis su nykstančiais paukščiais. Tokioje vietoje ūkininkavimas ypatingas – turime atsižvelgti į Žuvinto rezervato reikalavimus: pievas šienauti gerokai vėliau, kai paukščiai jau būna išperėję savo mažylius, rūpintis, kad ganomi galvijai neleistų šlapynėms užželti krūmynais ir nendrėmis. Bet man patinka ši vieta, jaučiuosi svarbus prisidėdamas prie jos gyvūnijos išsaugojimo. 

q:Kaip saugoma augalijos ir gyvūnijos įvairovė?
s:Jau dešimtmetį Amalvos pelkės pakraščiuose ganome stambiuosius galvijus. Škotiškos kilmės angusai ir herefordai – ištvermingi, nereiklūs galvijai, tad jiems tinka Žuvinto paežerių natūralios, nemačiusios trąšų, todėl ne itin maistingos pievos. Lietuviška karvutė tik bado verčiama ėda tokią žolę. Kaip dar saugom? Nešienaujam bent iki rugpjūčio vidurio – tada meldinės nendrinukės jau būna išperėjusios antrą vadą ir geba pasprukti nuo technikos. Šienaudami naudojame techniką su sudvejintais ratais, kad kuo mažiau pažeistume pievos paviršių. Anksčiau žiemą pjaudavo švendrynus pašarui, nendres naudodavo kurui. Ir dabar švendrynai palaipsniui kertami – tam nupirkta speciali amfibija.

q:Koks pastarųjų metų reikšmingiausias projektas?
s:Jau seniai apsipratau, kad tokioje vietoje ūkininkavimas kitoks. Taip dar įdomiau. Naujas projektas? – Žinoma, dalyvauju. Rūpintis meldine nendrinuke nėra sudėtinga, tiesiog reikia įprasti nesausinti šlapynių; leisti paukšteliams pabėgti iš šienaujamo lauko – šienauti iš lauko centro kraštų link arba į vieną lauko pusę; gyvulius ganyti ne bandomis, kad jų neištryptų; atsisakyti chemikalų. 

q:Ką bendro meldinės nendrinukės turi su vėliavomis? 
s:Birželio 1 dieną iškeliame specialias meldinės nendrinukės vėliavas – taip pasveikiname sugrįžusius mūsų retuosius paukščius. 

b:Ūkininkas Laurynas pasidalino, kuo savitas ūkininkavimas šalia ypatingos gamtinės vietovės. Pradėk kitą pokalbį ir sužinok daugiau apie Lietuvos paveldo vertybes!
