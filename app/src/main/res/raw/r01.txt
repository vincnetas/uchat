n:Organizatorius Balys
t:Baltijos kelias
s:Labas

q:Kas jums yra / buvo Baltijos kelias?
s:Iš tikrųjų tai buvo tarsi referendumas. Okupuotoje valstybėje nebuvo kito demokratiško balsavimo būdo. Kai fiziškai žmonės ateina, nepaneigsi. Kaip sakė Vytautas Landsbergis: „Padarėm. Susiėmėm už rankų ir padarėm. Pasižiūri į tas nuotraukas ir matai jėgą – geros valios žmonių jėgą. Jie neatėjo kautis, nugalėti. Jie atėjo būti ir skelbti tiesą, širdį, teisingumą, ateitį, kokios žmonės yra verti.“ Šitaip Baltijos šalys paskelbė apie savo teisę ir norą vėl būti laisvos, viešai pasmerkė Molotovo-Ribentropo paktą.

q:Tai džiaugsmas ar tik skaudžių įvykių liudijimas?
s:Rugpjūčio 23-ioji pasirinkta neatsitiktinai – tai Molotovo-Ribentropo pakto sudarymo diena. Visame kelyje plevėsavo juodi gedulo kaspinai, degė žvakutės, primindamos apie aukas. Tačiau tvyrojo ir begalinis džiaugsmas, juk šioje Lietuvos, Latvijos ir Estijos gyventojų gyvoje grandinėje dalyvavo apie 2,5 mln. žmonių. Mes būgštavome, kad gali tiek daug nesusirinkti, tikėjomės, kad Lietuvoje dalyvaus bent 300 tūkst. žmonių, o iš tikrųjų susirinko milijonas.

q:Kilo abejonių, ar verta organizuoti / dalyvauti?
s:Didžioji dauguma net nesvarstė, „ar verta“. Tai buvo neišvengiama, ilgai eita iki šios dienos. Labiausiai baiminomės, ar pavyks informuoti žmones, į kurią atkarpą važiuoti, juk mobiliųjų telefonų tada nebuvo. Žmonės važiavo sunkvežimiais, apie patogumą niekas negalvojo. Kai kur buvo beveik užimtos savivaldybės – susirinkusieji reikalavo juos vežti. Nuspręsta situaciją stebėti iš lėktuvų, tačiau tuometinės valdžios buvo uždrausta jiems pakilti, grasinta lakūnams atimti leidimus skraidyti. Liko patys ryžtingiausi. Žmonės sunešė gėlių (gal 12 sunkvežimių), jos buvo barstomos iš lėktuvų. Net užsienio korespondentams, stebėjusiems įvykius, įspūdį paliko organizuotumas, be kurio tokio masto patriotinė akcija nebūtų buvusi įgyvendinta. Įsivaizduokite, neįvyko nė vieno incidento ar autoįvykio!

q:Ar ši akcija sulaukė pasaulio palaikymo?
s:Baltijos kelio dieną sulaukėme didelio užsienio spaudos susidomėjimo, apie mus rašė (vieni trumpiau, kiti plačiau) visame pasaulyje. Pasaulio palaikymas, akcijos masiškumas privertė SSRS pripažinti praeities nusikaltimus. Molotovo-Ribentropo paktas paskelbtas negaliojančiu.




