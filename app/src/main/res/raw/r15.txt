n:Buvusi šokėja Urtė
t:Dainų ir šokių šventė
s:Labas! Esu Urtė, kaip dalyvė šventę patyriau tik kartą, dabar apsilankau jau kaip žiūrovė. Mielai pasidalinsiu savo įspūdžiais.


q:Tai šventė ar sunkus darbas?
s:Šokių dienoje dalyvavau būdama studentė. Buvo labai smagu praleisti kelias dienas Vilniuje, net jame pasiklysti tarp repeticijų, kiaurai sušlapti per lietų, miegoti mokyklos sporto salėje ant grindų – tikras nuotykis. Kiek su draugais prisikvatojome... O koks geras jausmas, kai tave plojimais ir šūksniais pasitinka žiūrovai. Kartu su mumis šoko ir užsienio lietuviai, buvo labai įdomu su jais pabendrauti. Kai kurie jų jau pamiršę lietuvių kalbą, bet širdyje lietuviai.

q:Ar svarbus tautinis kostiumas / koncertinis rūbas šventėse?
s:Su tautiniu kostiumu jautiesi iškilmingai, tarsi nukeliavęs į praeitį. Nors jau nebešoku, tačiau man labai gražu, kai miestas pilnas žmonių, apsirengusių tautiniais rūbais, pasiilgstu to jausmo. Galvoju, gal vertėtų pasisiūdinti kostiumą šiaip sau, apsirengčiau per šventes.

q:Ar aplanko bendrumo jausmas?
s:Kai buvau aktyvi dalyvė, jutau kolektyvo bendrystę, susikaupimą siekti bendro tikslo, kartu išgyventi šventę. Dabar kaip žiūrovė kartais dalyvauju Dainų dienoje Vingio parke. Tai tarsi vienas didelis piknikas Lietuvos garbei. Kai visas parkas gieda himną – jaudinanti akimirka, didelė jėga ir stiprybė.

q:Kuo svarbios eitynės?
s:Eitynės – simbolinė šventės dalis, ji vyksta paskutinę šventės dieną per Mindaugines, liepos 6-ąją (Karaliaus Mindaugo karūnavimo dieną). Atrodo, kad visa Lietuva – kaimai, miestai, miesteliai praeina, praplaukia pagrindinėmis mūsų sostinės arterijomis nuo Katedros Gedimino prospektu į žaliąją miesto širdį – Vingio parką. Kai dalyvavau eitynėse, lijo, bet vis tiek buvo daugybė žmonių su skėčiais, mus pasitinkančių, sveikinančių ir mojuojančių.

q:Ar kinta švenčių repertuaras?
s:Prisimenu, Ansamblių dienoje šokom „Genelį“, „Buvo boba Vilniuj“. Mums labai patikdavo, kai reikėdavo kažką pavaidinti, skarelę ar kokį botagėlį pasiimti. Šiandien gal kai kam tas repertuaras atrodo itin paprastas, bet šokis irgi gali būti tam tikras ritualas, išlaikantis pasikartojančius ir laiku keliaujančius simbolius. Per šokį pasakojama mūsų istorija. Tačiau man patinka, kad Dainų šventės pasipildo šiuolaikinės ir populiariosios muzikos, bardų kūriniais, naujomis kompozicijomis, kartais net roko operos skamba.
