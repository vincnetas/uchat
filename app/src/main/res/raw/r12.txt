n:Organizatorė Janina
t:Dainų ir šokių šventė
s:Labas

q:Tai šventė ar sunkus darbas?
s:Mums tenka daugybė darbo: dalyvių atrankos, kontaktai su kolektyvais, apgyvendinimas, logistika, maitinimas ir kt. Kartais galvoju: „Ko velnias nešė mane į tą galerą?“, „Daugiau niekada“, tačiau, skambant finalinei dainai, apima neišpasakytas džiaugsmas ir pasididžiavimas visais dalyviais, Lietuvos žmonėmis. Jei bent kiek prisidėjau prie to, kad šventė įvyktų, aš laiminga.

q:Ar svarbus tautinis kostiumas / koncertinis rūbas šventėse?
s:Labai svarbu, kad dalyviai jaustų džiaugsmą ir pasididžiavimą rengdamiesi tautiniais kostiumais. Tačiau tai ne tik atlikėjų drabužis. Ir žiūrovus raginame ateiti pasipuošus bent jau tautinio kostiumo detale. Tautinis kostiumas – ypatingos progos, ypatingos šventės ir ypatingo įvykio ženklas.

q:Ar aplanko bendrumo jausmas?
s:Tai tapatybės, nacionalinių jausmų išraiška, ne pramoga, nes vien dėl pramogos per 40 tūkst. dalyvių nesusirinktų. Okupacijos metais išeiviai Dainų šventes organizavo savo šalyse: JAV, Kanadoje, Australijoje... 1953 m. tremtiniai net Igarkoje buvo surengę Dainų šventę. Vingio parke chorinių dainų programa trunka apie 4 valandas, tačiau jai pasibaigus kartais žiūrovai kartu su dalyviais dar spontaniškai dainuoja, nenori skirstytis. Kaip ir Atgimimo metais...

q:Kuo svarbios eitynės?
s:Atlikus žmonių apklausą apie šventės renginių pasirinkimą, net 80 proc. respondentų atsako, kad svarbiausia dalis – eitynės, 70 proc. – ugnies uždegimas ir atidarymo daina, 67 proc. – tradicinė finalinė daina, 50 proc. – nacionaliniai kostiumai.

q:Ar kinta švenčių repertuaras?
s:Nors pirmoji šventė Lietuvoje surengta dar 1924 m., tačiau pasitaiko klaidingai manančių, kad Dainų šventės atkeliavo iš sovietinių laikų, kai šventės ir jų repertuaras tarnavo ideologijai. Vis dėlto net ir tada jose skambėjo visiems brangios tautinės dainos, dėl tų akimirkų vertėjo ištverti primestus ir svetimus kūrinius. Dainų diena neįsivaizduojama be dainų „Lietuva brangi“, „Kur bėga Šešupė“, „Lietuviais esame mes gimę“. Tas pats ir su kai kuriais šokiais Šokių dieną. Tai tradicijos tąsa, patriotiškumo akordas. Tačiau švenčių repertuaras ir tradicija yra gyvas sutvėrimas, iš dalies jis kinta kartu su gyvenimu, įsileisdamas ir šiuolaikines liaudies kūrinių interpretacijas, ir šiuolaikinę bei populiariąją muziką.

